# 3D Εκτυπωμένος Χάρτης Προσβασιμότητας
Οι μαθητές, οι μαθήτριες και οι εκπαιδευτικοί του Ομίλου «ΙοΤ & Ρομποτική» του 4ου Πειραματικού ΓΕΛ Τρικάλων, δημιούργησαν ένα καινοτόμο εκπαιδευτικό έργο, που αξιοποιεί την τεχνολογία για την ενίσχυση της προσβασιμότητας στην πολιτιστική κληρονομιά της πόλης των Τρικάλων.
Πιο συγκεκριμένα, σχεδίασαν και εκτύπωσαν με τεχνολογία 3D printing έναν ανάγλυφο χάρτη της πόλης των Τρικάλων, με σκοπό να διευκολυνθεί η πλοήγηση ατόμων με προβλήματα όρασης στα κυριότερα ιστορικά σημεία και αξιοθέατα. Σε κάθε σημείο ενδιαφέροντος (μνημεία, αγάλματα, αξιοθέατα), τοποθέτησαν διαδραστικά κουμπιά, τα οποία συνέδεσαν με μικροϋπολογιστή Raspberry Pi, τα προγραμμάτισαν έτσι ώστε με το πάτημα κάθε κουμπιού να προβάλλεται σε οθόνη βίντεο με ιστορικές πληροφορίες και περιγραφή του αντίστοιχου σημείου, καθώς και QR Code. Τα βίντεο δημιουργήθηκαν από συμμαθητές/τριες τους το σχολικό έτος, στο πλαίσιο πολιτιστικού προγράμματος.
